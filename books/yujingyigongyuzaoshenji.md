《俞净意公遇灶神记》  
明嘉靖时，江西俞公，讳都，字良臣，多才博学，十八岁为诸生，每试必高等；年及壮，家贫授徒，与同庠生十余人结文昌社，惜字放生，戒淫杀口过，行之有年。前后应试七科，皆不中。生五子四子病夭，其第三子甚聪秀，左足底有双痣，夫妇宝之，八岁戏于里中，遂失踪，不知所之。生四女仅存其一。妻以哭儿女故，二目皆盲。  
公潦倒终年，贫窘益甚，自反无大过，惨膺天罚。年四十外，每岁腊月终，自写黄疏，祷于灶神，求其上达，如是数年，亦无报应。至四十七岁时，除夕与瞽妻、一女夜坐，举室萧然，凄凉相吊。忽闻叩门声，公秉烛视之，见一角巾皂服之士，须发半苍，长揖就坐，口称姓张：“自远路而归，闻君家愁叹，特来相慰！”  
公心异其人，执礼甚恭，因言生平读书积行，至今功名不遂，妻子不全，衣食不继，且以历焚灶疏为张诵之。  
张曰：“予知君家事久矣。君意恶太重，专务虚名，满纸怨尤，渎陈上帝，恐受罚不止此也！”  
公大惊曰：“闻冥冥之中，纤善必录。予誓行善事，恪奉规条久矣，岂尽属虚名？”  
张曰：“即如君规条中惜字一款，君之生徒与知交辈，多用书文旧册糊窗裹物，甚至以之拭桌，且藉口曰勿污，而旋焚之；君日日亲见，略不戒谕一语，但遇途间字纸，拾归付火，有何益哉？社中每月放生，君随班奔逐，因人成事，倘诸人不举，君亦浮沉而已，其实慈悲之念，并未动于中也。且君家虾蟹之类亦登于庖，彼独非生命耶？  
若‘口过’一节，君语言敏妙，谈者常倾倒于君；君彼时出口，心亦自知伤厚，但于朋谈惯熟中，随风讪笑，不能禁止，舌锋所及，怒触鬼神阴恶之注，不知凡几！乃犹以笃厚自居，汝谁欺？欺天乎！  
邪淫虽无实迹，君见人家美女子，必熟视之，心即摇摇不能遣，但无邪缘相凑耳。君自反身当其镜，能如鲁男子乎？遂谓终身无邪色，可对天地鬼神，真妄也！此君之规条誓行者。尚然如此，何况其余？君连岁所焚之疏，悉陈于天，上帝命日游使者察君善恶，数年而无一善行可记；但于私居独处中，见君之贪念、淫念、嫉妒念、褊急念、高己卑人念、忆往期来念、恩仇报复念，憧憧于胸，不可纪极。此诸种种意恶，固结于中，神注已多，天罚日甚；君逃祸不暇，何由祈福哉。”  
公惊愕惶悚，伏地流泪曰：“君既通幽冥事，定系尊神，愿求救度。”  
张曰：“君读书明理，亦知慕善为乐：当其闻一善言时，不胜激劝；见一善事时，不胜鼓舞。但旋过旋忘，信根原自不深，恒性是以不固，故平生善行善言，都是敷衍浮沉，何尝有一事着实！且满腔意恶。起伏缠绵，犹欲责天美报，如种遍地荆棘，痴痴然望收嘉禾，岂不谬哉！君从今后，凡有贪淫、客气、妄想。诸杂念，先具猛力，一切摒除，收拾干干净净，一顾念头，只理会善一边去；若有力能行的善事，不图报，不务名，不论大小难易，实实落落耐心行去；若力量不能行的，亦要诚诚恳恳，使此善意圆满。第一要忍耐心，第二要永远心；切不可自惰，切不可自欺，久久行之，自有意外效验。君家事我，甚见虔洁，特以此意报之，速速勉持，可回天意！”  
言毕即进公室内，公即起随之，至灶下忽不见，方悟为司命之神，因焚香叩谢。即于次日元旦，拜祷天地，誓改前非，实行善事，自别其号曰“净意道人”，志誓去诸妄也。  
初行之日，杂念纷乘，非疑则惰，忽忽时日，依旧浮沉。因于家堂所供观音大士前，叩头流血，敬发誓愿：善念真纯，善力精进，倘有丝毫自宽，永堕地狱。每日清晨，虔诵大慈大悲尊号一百声以祈阴相。从此一言一动、一念一时，皆如鬼神在旁，不敢欺肆。凡一切有济于人、有利于物者，不论事之巨细、身之忙闲、人之知不知，力之继不继，皆欢喜行持，委曲成就而后止。随缘方便，广植阴功，且以敦伦。勤学。守谦。忍辱。与夫因果报应之言，逢人化导，惟日不足。每月晦日，即计一月所言所行者，就灶神处为疏以告之。持之既熟，动即万善相随，静则一念不起。如是三年。  
年五十岁，乃万历二年甲戌会试，张江陵为首辅，辍闱后，访于同乡为子择师，人交口荐公，遂聘赴京师，公挈眷以行。张敬公德品，为缓列入国学。万历四年丙子，附京乡试，遂登科。次年中进士。  
一日谒内监杨公，杨令五子出拜，皆其觅诸四方、为己嗣以娱老者。内一子年十六，公若熟其貌，问其籍，江右人，小时误入粮船，独依稀记姓氏闾里。公甚讶之，命脱左足，双痣宛然，公大呼曰：“是我儿也！”杨亦惊愕，即送其子，随公还寓。公奔告夫人，夫人抚子大恸，血泪迸流；子亦啼，捧母之面而舐其目，其母双目复明。  
公悲喜交集，遂不愿为官，辞江陵回籍。张高其义，厚赠而还。公居乡，为善益力；其子娶媳，连生七子皆育，悉嗣书香焉。公手书遇灶神记、并实行改过事以训子孙，身享康寿八十八岁，人皆以实行善事回天之报云。  
同里后学罗祯记

灶君，俗称灶神、灶王、灶公，道教中称“九天司命定福东厨烟主保灶护宅真君”，简称“司命真君”[1][2]，又有尊为“九灵元王保灶护宅天尊”、“九天云厨监斋使者”、“九天香厨妙供真君” 等
东汉许慎《五经通义》曰：灶神姓张名单，字子郭；其妇姓王名搏颊，字卿忌（一说为郭丁香[5]）。唐代段成式《酉阳杂俎》也说：灶神名唤张单，字子郭，夫人字卿忌，有六个女儿，皆名为察洽。[6]
灶神为张单，为民间最普遍的说法。

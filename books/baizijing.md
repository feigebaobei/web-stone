吕祖百字铭
养气忘言守，降心为不为，动静知宗祖，无事更寻谁，
真常须应物，应物要不迷，不迷自性住，性住气自回，
气回丹自结，壶中配坎璃，阴阳生反复，普化一声雷，
白云朝顶上，甘露洒须弥，自饮长生酒，逍遥谁得知，
坐听无弦曲，明通造化机，都来二十句，端的上天梯。

《百字碑》吕洞宾
养气忘言守，降心为不为。动静知祖宗，无事更寻谁？
真常须应物，应物要不迷。不迷性自住，性住气自回。
气回丹自结，壶中配坎离。阴阳生返复，普化一声雷。
白云朝顶上，甘露洒须弥。自饮长生酒，逍遥谁得知？
坐听无弦曲，明通造化机。都来二十句，端的上天梯。

“养气忘言守，降心为不为。”：
凡修行者，先须养气，养气之法，在乎忘言守一。忘言则气不散，守一则神不出。凡人之心，动荡不已。修行人心欲人静，贵乎制伏两眼。眼者心之门户，须要垂帘塞兑。一切事体，以心为剑，想世事无益于我，火烈顿除，莫去贪婪。
诀曰：缄舌静，抱神定。以眼视鼻，以鼻视脐，上下相顾，心点相依，着意玄关，便可降伏思虑。
“ 动静知宗祖，无事更寻谁！”：
动静者。一阴一阳也。宗祖者，生身之处也。调和真气，安理真元。呼接天根，吸接地根，一阖一辟，一动一静，贵乎心意不动，任其真息往来，绵绵若存。调息至无息之息打成一片，降伏身心，神归炁穴，意注规中，混融一炁，如鸡抱卵，如龙养珠，日久功深，自然光耀如日，默化元神，灵明莫测，即此是也。
“真常须应物，应物要不迷。”：
此道乃真常之道，以应事易于昏迷，故接物不可迷于尘事。若不应接，则空寂虚无。须要来则应之，事去不留。光明正大，乃是不迷，真性清静，元神凝结。
诀曰：着意头头错，无为又落空。
“ 不迷性自住，性住气自回。”：
凡人性烈如火，喜怒哀乐，爱恶欲憎，变态无常，但有触动，便生妄想，难以静性。必要元气存守而炼神，炼神则二气交，三元混，元气自回矣。三元者，精、气、神也；二气者，阴阳也。修行人应物不迷，则元神自归，本性自住矣，复命归根。
诀曰：内视反听，内想不出，外想不入。
“ 气回丹自结，壶中配坎离。”：
修行之人性不迷尘事，则气自回，将见一炁升降于中宫，阴阳配合于丹鼎，忽觉肾中一缕热炁上冲心府，情来归性，神驭炁、炁留形，如痴如醉，循环不已。诀曰，耳目口三宝，闭塞勿发通。真人潜深渊，浮游守黄中。
“ 阴阳生反复，普化一声雷。”：
功夫到此，神不外驰，气不外泄，神归炁穴，坎离已交，愈加猛烈精进，致虚之极，守静之笃，身静于杳冥之中，心澄于无何有之乡，则真息自住，百脉自停，日月合璧，璇玑停轮。忽然一点灵光，如黍米之大，即药生消息也。赫然光透，两肾如汤煎，膀胱如火炙。腹中如烈风震雷之声。天根现即澜心五以神助之，则其笨如火遍金，上行穿过尾闾，轻轻运，默默举。一团和气，如雷之震，上升泥丸，周身踊跃。由月窟至印堂眉中，漏出元光，即太极动而生阴。化成金浆甘露，内有黍米之珠，落在黄庭之中，点我离中灵汞，结成圣相之体，行周天火候一度。烹之炼之。丹自结矣。
“白云朝顶上，甘露洒须弥。”：
到此境界，药即得矣。二气结刀圭，关窍开通，火降水升，一炁周流，从太极中动天根，过玄谷关，升二十四椎骨节，至天谷关，月窟阴生，香甜美味，降下重楼，无休无息，名日甘露洒须弥。
诀曰：甘露满口，以目送之，以意迎之，送下丹釜，凝结元气以养之。
“自饮长生酒，逍遥谁得知！”：
养气到此，骨节已开，金浆玉液不断流下，时时吞咽，谓之长生酒。
诀曰：流珠灌养灵根性，修行之人知不知 ?
“ 坐听无弦曲，明通造化机。”：
功夫到此，耳听天籁仙乐之音，又有钟鼓之韵，心田开朗，智慧自生，明通三教经书，默悟前生根本，预知未来休咎，天地皆在掌中，目视万里，已得六通之妙，此乃实有也。吾行实到此际，若有虚言以误后学，天必诛之。遇之不行，罪遭天谴。非与师遇，此事难知。
“都来二十句，端的上天梯。”：
自“养气忘言”至此二十句，皆是吕祖真正口决工夫，无半点虚伪，乃修行上天之阶梯。得悟此诀与注者，可急行之，勿妄漏泄，勿示匪人，以遭天谴。珍重奉行，克登天阙。
